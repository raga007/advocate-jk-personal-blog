---
title: Mankatha
date: 2020-07-25T14:09:08.787Z
published: true
tags:
  - Mankatha
cover_image: ../../static/images/uploads/maratha_image.jpg
description: >-
  மங்காத்தா.


  "ஷிவ ஷக்த்யா யுக்தோ யதிபவதி ஷக்தப் ப்ரபவிதம் " என்று இசைஞானி இளையராஜா, சௌந்தர்யலஹரியுடன் தன் வான்புகழ் " ஜனனி ஜனனி" பாடலை ஆரம்பிக்கும்போது, ஒருவருக்கு முழுப்புலனும் புல்லரிக்க, தமிழ் தெரிந்திருக்க தேவையில்லை, இசையை ரசிக்கத்தெரிந்திருந்தால் மட்டுமே போதும். ஆனால் எனக்குமட்டும் அந்த பாடல், ஆனந்தப் பரவசத்தோடு, எப்போதும் ஒரு சின்ன கிலேசத்தையும் தரும்.
---
மங்காத்தா.

"ஷிவ ஷக்த்யா யுக்தோ யதிபவதி ஷக்தப் ப்ரபவிதம் " என்று இசைஞானி இளையராஜா, சௌந்தர்யலஹரியுடன் தன் வான்புகழ் " ஜனனி ஜனனி" பாடலை ஆரம்பிக்கும்போது, ஒருவருக்கு முழுப்புலனும் புல்லரிக்க, தமிழ் தெரிந்திருக்க தேவையில்லை, இசையை ரசிக்கத்தெரிந்திருந்தால் மட்டுமே போதும். ஆனால் எனக்குமட்டும் அந்த பாடல், ஆனந்தப் பரவசத்தோடு, எப்போதும் ஒரு சின்ன கிலேசத்தையும் தரும்.

சினிமாதானென் முதற்காதல். ஏழுமலைகளையும், ஏழு கடல்களையும் தாண்டிச்சென்று, காவலுக்கிருக்கும் ஆயிரம் ராட்ஷஸர்களையும் பல வினோத மிருகங்களையும் மாய்த்து, முதலைவாழ் அகழித்தாண்டியமைந்த இரும்புக்கோட்டையில் இருந்த இளவரசியை மணப்பதைவிட, அந்த கோட்டைக்கு பக்கத்தில் ஒரு டுபாகூர் தியேட்டரிருந்தால், அதில் ஒரு படம் பார்ப்பதையே மிகவும் பாக்கியமாக கருதினேன்.

ஏழாம் வகுப்பு ஆண்டுத்தேர்வில் முதல் மார்க் எடுத்ததற்காக அம்மா எங்களை (நான் மற்றும் என் தம்பி ஷங்கர்), ஞானம் தியேட்டரில் ஓடிக்கொண்டிருந்த "தாய் மூகாம்பிகை" படத்தை balcony டிக்கெட்டில் படம் பார்க்க, நாலு ருபாய் கொடுத்து அனுப்பினாள். 65 காசுக்கு முன்பென்ச், 1.35க்கு சேர். இரண்டு ரூபாய் டிக்கெட்டுக்கு பால்கனியில் குஷன் சேர். தியேட்டருக்கு வரும்வழியில், " பேசாம 65 காசு டிக்கெட்டுக்கு போய்ட்டு பாக்கிக்காசுல அடுத்தவாரம் பயணங்கள் முடிவதில்லை போலாண்டா" என்ற என் அற்புதமான ப்ரோபோசலை, ஷங்கர் "ஒண்ணும் வேண்டாம்" என்று பொசுக்கி கடுப்பேத்தினான்.

படம் சூப்பர்ஹிட் என்பதால், 630மணி ஷோவிற்கு 4 மணிக்கே தியேட்டரில் ஆஜரானோம். டிக்கெட் counter திறக்க நிறைய நேரம் இருந்ததால், என்ன செய்வதென்று தெரியாமல் நின்றபோது , தியேட்டர் வாசலருகே இருந்த ஒரு மரத்தடியில், சிறிய கூட்டமிருந்ததைப்பார்த்தோம். அங்கே நடப்பதென்ன என்னும் வீணார்வம் எங்களை ஈர்த்திழுக்க, இருவரும் அருகே சென்றோம். அங்கே, அந்த இரைச்சலானக்கூட்டத்தின் நடுவில், ஒருவன் தன்முன் சிறு மேடையிட்டு உட்கார்ந்துகொண்டு, தன் கையில் உள்ள மூணு சீட்டுக்களை இடம் மாற்றி போட்டுக்கொண்டிருந்தான். அந்த மூணுசீட்டில், இரண்டு வெறுமையாகவும், ஒன்றுமட்டும் ஜோக்கர் படத்துடனிருந்தது. அவன் அந்த மூணு சீட்டுக்களை மின்னல் வேகத்தில், மிக லாவகமாய் மாற்றிக்கொண்டிருந்தான். பார்த்த சிறிது நேரத்தில் அந்த ஆட்டம் எங்களுக்கு நன்றாய் புரிந்துவிட்டது. அவன் இடம் மாற்றி போட்ட சீட்டுக்களில், ஜோக்கர் சீட்டின் மேல் சரியாக பணத்தை வைத்தால் இரட்டைத்தொகை பரிசு. தவறி வெற்றுக்கார்டின் மேல் வைத்தால் பணம் அவுட்.

அப்போது, எங்கள் பக்கத்தில் இருந்த ஒருவன் எங்களிடம், " தம்பிங்களா, பாக்க புத்திசாலிங்களா இருக்கீங்க, ஒருதடவை கட்டிப்பாருங்க, கண்டிப்பா ஜெயிப்பீங்க" என்றான். அப்போது அவன் ஒரு மாயமான் என்பது எங்களுக்குத்தெரியவில்லை. "ஷங்கர், ரெண்டு ரூபாய வைப்போம், போனாக்கூட 65காசு டிக்கெட்ல படம் பாத்துடலாம்" என்று நான் சொன்னபோது, பித்தம் தலைக்கேறி ஷங்கரும் சரியென்றான். இருவரும் மிக மிகக்கூர்ந்து கவனித்தோம். கண்டிப்பாக இந்த சீட்டுதானென்று கூடிமுடிவுசெய்த சீட்டின்மேல் இரண்டு ரூபாயை வைத்தேன். சீட்டை திருப்பினால் வெறும் சீட்டு. ஐயோ, இரண்டு ருபாய் அவுட். என்ன செய்வதென்று தெரியவில்லை. என்னுள்ளே ஒரே கலவரம். அந்த மாயமான் மறுபடி என்னிடம், "அவசரப்பட்டுட்டப்பா. கவலைப்படாத, இந்த முறை, நான் அந்த ஜோக்கர்சீட்டு முனையிலே ஒரு சின்ன மடிப்பை போட்டுடறேன், நீங்க அதுமேல கட்டுங்க" என்றது. சொன்னதுபோல அந்த மாயமான் ஒரு மடிப்பையும் போட்டது. அந்த களேபர கணத்தில், விட்டதை பிடிக்கவேண்டும் என்ற வெறி என் உடல் பொருள் ஆவியெல்லாம் ஆட்கொண்டது. மறுபடி மின்னல் வேக shuffle. இப்போது நான் மிக உறுதியாக, அந்த மடிப்பிருந்த சீட்டின் மேல் மீதமிருந்த இரண்டுரூபாயை வைத்தேன். திருப்பினால். மறுபடி வெற்றுச்சீட்டு. மொத்தப்பணமும் கோவிந்தா. (சீட்டுக்களை இடம் மாற்றும் மின்னல் வேகத்தில் அவன் ஜோக்கர் சீட்டிலிருந்த மடிப்பை சீராக்கி, வெற்றுச்சீட்டில் அதே போல் மடித்துவைத்ததும், அந்த மாயமானே இந்த மங்காத்தாவின் சூத்ரதாரி என்பதும் பிற்பாடு எனக்கு புரிந்தது).

என்னசெய்வது??? இருவருக்கும் ஒன்றும் புரியவில்லை, தோற்ற ஆத்திரமும், மூணுசீட்டுஆடினோமென்று வீட்டிற்கு தெரிந்தால் உரியும் தோல் பற்றிய பீதியும் தீயாய் பற்றிக்கொள்ள, இருவரும் செய்வதறியாது முழித்துக்கொண்டிருந்தபோது, பின்னாலிருந்து " நீங்க சீதாராமன் பசங்க இல்ல" என்று ஒரு குரல் கேட்டது. திடுக்கிட்டு திரும்பினால், எலும்புக்கு தோலைப்போர்த்தியிருந்த ஒரு உருவம், பார்க்க அசப்பில், தில்லானா மோகனாம்பாள் வைத்தியை ஞாபகப்படுத்தியது. "நான் சுப்புணி. உங்கப்பா friend. ரயில்வே ஸ்டேஷன் IRR ல சர்வராயிருக்கேன். எல்லாத்தையும் பாத்துண்டுதானிருந்தேன். சரி , வாங்கடா, நான் டிக்கெட் வாங்கி கூட்டிண்டு போறேன்" என்ற சொன்ன தருணம், அந்த சுப்புணி சாக்ஷாத் மயிலில்லாத முருகப்பெருமானாய் எங்களுக்குத் தோன்றினார்.

அன்று அந்த படத்தை எங்களிருவரைவிட வேறு யாரும் அந்த அவ்வளவு பயபக்தியோடு பார்த்திருக்க முடியாது. படம் முழுவதும், நாளைக்கு அப்பாவிடம் இவர் சொல்லிவிடக்கூடாது என்று, அந்த தாய் மூகாம்பிகையை ஆதி சங்கரர் வேண்டிக்கொண்டதைவிட மிகசிரத்தையாய் நாங்களிருவரும் வேண்டிக்கொண்டே படம்பார்த்தோம். படம் முடிந்ததும் மெல்ல அவரிடம், " மாமா, ரொம்ப நன்றி. இந்த உதவிய நாங்க மறக்கவே மாட்டோம். ஆனா ஒரு சின்ன வேண்டுகோள், தயவுசெஞ்சு, இந்த விஷயத்தை எங்கப்பாகிட்ட சொல்லிடாதீங்கோ" என்று காலில் விழாத குறையாய் கேட்டுக்கொண்டபோது, அவர், "ச்சச்ச, உங்கப்பா எனக்கு எவ்ளோ செஞ்சுருக்காரு" என்று எங்கள் பய சூரபத்மனை வேலில்லாமல் சம்ஹராம் செய்தார்.

ஒருவாரம் கழித்து ஒரு நாள், எங்கப்பாவுக்கு மொத்த விஷயமும் தெரியவர, சீதாராமன் என்ற தன்பெயருக்கு தகுந்தாற்போல, எங்களை அணிலாக்கி, முதுகில் அவர் பெல்ட்டால் போட்ட கோடுகள், மறைய பல நாட்களாயின.

பின்னொருநாள், அப்பாவுடன் IRR கேன்டீனில் மசால் வடை சாப்பிடும்போது, serve செய்த அந்த எட்டப்ப சுப்புணியை பார்த்தேன். இம்முறை, அவர் என் கண்களுக்கு கறுப்பர்கூட்டத்து கந்தனாய் தோன்றினார். கைஅலம்பும்போது அவரிடம், "வார்த்தையக் குடுத்துட்டு ஏன் போட்டுக்குடுத்தீங்க" என்று அப்பாவுக்கு கேட்காமல் அடித்தொண்டையில் கேட்டபோது, " ச்சச்ச, உங்கப்பா எனக்கு எவ்ளோ செஞ்சுருக்காரு" என்றார்.